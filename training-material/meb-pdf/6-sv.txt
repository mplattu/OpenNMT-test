Föreskrift och anvisning
Gäller studentexamen våren 2022
Användning av kameror vid övervakningen av prov i studentexamen Denna föreskrift och anvisning gäller studentexamen våren 2022.
Kameraövervakning
Gymnasiet kan på beslut av rektor använda kameror vid övervakningen av provtillfället.
Objektet för kameraövervakningen är examinanderna, och den får inte användas för att övervaka en viss övervakare eller annan biträdande personal.
Syftet med kamera-övervakningen, ibruktagandet av den och metoderna för övervakningen omfattas av samarbetsförfarandet (L 759/2004 21 §).
Efter samarbets- eller samrådsförfarandet meddelas personalen om att kameraövervakning tas i bruk, hur den genomförs och hur och i vilka situationer eventuella inspelningar används (L 759/2004 17 §, punkt 5).
Det är inte nödvändigt att meddela den exakta placeringen av kamerorna.
I de utrymmen där kamerorna placerats ska det på ett synligt sätt meddelas att inspelande kameraövervakning sker.
Verkställande av kameraövervakningen
Om placeringen av kamerorna samt deras tekniska prestanda möjliggör att samma slags försök till fusk kan upptäckas som vid övervakning utförd av övervakare kan antalet övervakare i provlokalen vara en mindre än det minsta antalet övervakare som ges i tabell 5 i nämndens allmänna föreskrifter och anvisningar, avsnitt 2.3.5.
Övervakningen ska vara täckande även i situationer där övervakaren är upptagen med något som kräver koncentration eller att hen tillfälligt lämnar provlokalen.
I eventuella problemsituationer ska det vara möjligt att kalla på en extra övervakare.
Det är också möjligt att med kameror övervaka en examinand som arbetar i enskilt rum samt den assistent hen eventuell tilldelats.
I detta fall krävs minst två kameror, varav den ena bevakar examinanden framifrån och den andra bakifrån så att skärmen på examinandens dator syns så bra som möjligt.
Examinanden ska vid behov ha möjlighet att på ett tillförlitligt sätt och utan dröjsmål få kontakt med övervakaren av provet.
Kontaktandet av övervakaren kan ske t.ex. genom ett tecken som kan uppfattas genom kameraövervakningen eller genom att med hjälp av en ljudsignal kontakta en övervakare som samtidigt övervakar flera utrymmen.
Kamerorna som används vid övervakningen ska spela in kamerabilden för att den ska kunna ses i efterhand.
Inspelning av ljud är i de flesta fall inte nödvändigt.
Inspelningarna får endast ses av rektor eller personer som utnämnts till övervakare av proven.
Inspelningarna granskas slumpmässigt och vid utredning av eventuella misstankar om försök till fusk.
Om rektor inleder in utredning gällande brott mot ordningen under examen, svikligt förfarande eller försök till fusk får inspelningarna ses av de personer som utför utredningen, de personer som deltar i beslutsfattandet gällande ärendet och den sakägande till en sådan utsträckning som är nödvändigt i samband med ärendet ifråga.
De personer som utnämnts till övervakare får se på bilden från kamerorna även under provets gång.
Om det någon annanstans i nämndens föreskrifter och anvisningar ges närmare föreskrifter om inspelning av bild och ljud samt hur de ska granskas gällande specifika situationer tillämpas de föreskrifter och anvisningar som gäller ifrågavarande situation i stället för denna föreskrift och anvisning.
Användningen av kameror vid övervakning av provlokalen antecknas i provprotokollet.
Data som uppkommer vid kameraövervakningen
De data som uppkommer vid kameraövervakningen utgör ett personregister, för vilket gymnasiet fungerar som registeransvarig.
Den allmänna rättsliga grunden för behandlingen av personuppgifter är rättslig förpliktelse (GDPR art. 6, 1c).
Syftet med behandlingen av personuppgifter är att påvisa brott mot ordningen under provtillfället eller svikligt förfarande (L 502/2019, 15 §).
Inspelningarna från övervakningen ska skyddas på ett tillräckligt sätt och de får inte föras ut utanför EES-området.
Det europeiska dataskyddsstyrelsen har gett närmare anvisningar gällande behandling av personuppgifter genom videoenheter.
Föreskrift och anvisning Gäller studentexamen våren 2022 Uppgifterna om kameraövervakningen är sekretessbelagda enligt 24 § punkt 7 i lagen om offentlighet i myndigheters verksamhet (621/1999) om det inte är uppenbart att delgivande av information gällande dessa inte äventyrar syftet med säkerhetsarrangemangen.
Information om examinandernas provprestationer som syns på bild är sekretessbelagda enligt 24 § punkt 30 i offentlighetslagen (621/1999).
Videoinspelningarna ska förstöras efter att bedömningen av examen är slutgiltig och senast ett år efter att inspelningen avslutats.
Inspelningarna får dock bevaras även efter denna tidpunkt om de fortfarande behövs t.ex. om rektors beslut gällande svikligt förfarande har överklagats och den rättsliga behandlingen fortfarande pågår.
